Wintergroen op het terras!

Ook in het najaar en de winter kun je nog volop genieten van groen op het terras. Groenblijvende en winterharde planten in potten zorgen voor de nodige sfeer en zijn een leuke verwelkoming voor je gasten tijdens de feestdagen.
Er zijn natuurlijk de gekende soorten zoals Buxus, Taxus, Ilex maar er is meer. Wat denk je van deze soorten die niet alleen winterhard en wintergroen zijn, maar ook nog mooi bloeien...

Viburnum tinus
In de grote Viburnum-familie is dit een opvallende soort. Reeds in november/december kunnen de crèmewitte bloempjes verschijnen die de winterse koude trotseren en een lichte geur verspreiden. In de zomer sieren de staalblauwe besjes de plant.
Viburnum tinus is verkrijgbaar in diverse afmetingen. In deze periode kunnen kleine, jonge plantjes ook in bloembakken toegepast worden.
MEER INFO

Osmanthus burkwoodii
De schijnhulst is een compact groeiende heester uit de olijffamilie (Oleaceae).
De laatste jaren wordt hij ook in grotere groepen toegepast in de tuin als vervanger van de buxuswolken. Grote, volwassen exemplaren zijn ook mooi als meerstammige kleine bomen.
Net zoals buxus kun je hem mooi in vorm snoeien.
Een meerwaarde voor de plant is het feit dat hij weinig last heeft van ziektes en uiteraard de heerlijk geurende bloemen die in april-mei verschijnen en ook nog bijen en nuttige insecten aantrekken.
MEER INFO

Ilex crenata
De Japanse hulst is een stekelloze hulst. Vooral de soort ‘Dark Green’ is de laatste jaren populair geworden als vervanger van Buxus.
In tegenstelling tot Buxus is het wel niet echt een liefhebber van kalkrijke grond.
Je kan deze soort als snoeivorm toepassen of als wintergroene haag.
Bloeit in mei-juni met onopvallende maar geurende bloemen. Ook de Japanse hulst heeft een aantrekkingskracht op bijen en vlinders.
MEER INFO

Pieris japonica
Rotsheide. Zoals de naam al doet vermoeden behoren deze populaire, groenblijvende struiken tot de heidefamilie (Ericaceae). Dit zijn dus planten die graag in een aangepaste, eerder zure grond groeien. Het karakteristieke, ellipsvormige blad en de klokvormige bloemen zijn verkrijgbaar in variabele kleurnuances.
Heel mooi is de kleur van het jonge, uitlopende blad dat kan variëren van rozerood over felrood tot zelfs bruinrood.
MEER INFO

Nog enkele tips:

Pas deze planten toe in potten en hang er kerstverlichting in!
Zet meerdere planten in groepjes bij elkaar.
Grote exemplaren kun je naderhand uitplanten in volle grond.
Voor de komende feestdagen kan je misschien ook een kerstboom buiten voorzien. Hang hem vol met mezenbollen of pindanetjes en het is ook feest voor de vogels.

Auteur: Eddy Geers
Donderdag 19 November 2020 